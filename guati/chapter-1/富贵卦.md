# 富贵卦
##《神定经》
　　《灵辖经》曰：富贵卦，占遇天乙贵神乘旺相气，上下相生，临日辰人年发用，皆为富贵之卦。
　　注曰 ：人年辰上得吉神良将，有旺相气，用神始终旺相，则为积代富贵。若得凶神恶将，有旺相气者，先是贼人贼子，暴得名位也。

　　假令人年立寅，以十月丙寅日巳时占事，阴阳上下无克，惟登明遥克日为用。六丙日治登明，冬月水旺，为天乙乘旺气，上下相生为用。以此占人，为积代富贵之象。第一课寅丙，二课亥寅，三课亥寅，四课申亥。初传亥，贵人官；中传申，玄武财；末传巳，天空兄弟。

##《心镜》
　　天乙加来乘旺相，临在行年与日辰，发用传中吉有气，即是从前富贵人，中遇凶神近荣显，但看青龙足宝珍。（原注：末传吉将，求官显达也）

##《六壬统宗》
　　（天乙发用乘旺相临日辰行年，传终有气是也，又干支逢禄马亦是）天乙为十二神元首，专主财喜、官爵等事，富而且贵，故名富贵。

　　占主家昌官显富贵两全，孕生贵子，讼理谋遂，如传遇戌加巳又为富贵权印之象，更吉。若遇太常为绶及驿马乘乘青龙，主积代富贵，无官者有官，有官者高官。

　　此课如贵人入狱，又名势消课。告贵不允，所占皆凶。乙辛辰戌日及辰戌年命之人，又不以坐狱论。又贵人坐狱，为受贿，宜阴祭私祷。凡传见昼夜两贵，主告贵求事必干两处贵人成就然。或四课三传皆昼夜贵，为遍地贵人，乃贵多不贵，告贵反无依，在任多差使，或权摄不一，占讼主干多官，尤凶。日贵在夜，夜贵在日，为贵人蹉跌，告贵干事，多不归一。然日贵在夜，开眼作暗，夜贵在日，自暗而明。日贵临夜贵，夜贵临日贵，官访官得见，下人谒官不见，以贵往见贵故也。贵在干前事不宜迫，迫反为贵所怒，贵在干后，宜催，不催事慢。两贵逢空或事许后无成，或误报虚喜，换旬可成。两贵坐受方不可告贵用事，占讼贵怒。朱雀所乘神克贵，求文书，贵人忌惮。六丁日，贵作日鬼临日，占官利，占病，神祇所害，临支，家神致病，宜修设安慰宅神，墓鬼尤凶。贵作六害，占讼理直而遭曲断，此皆不讼发用与否也。
## 素键注：
　　各书对富贵卦成立条件，多有不同，今取此课成立条件为：
* 天乙乘神旺相，天乙发用
* 日、辰、行年、本命上神有一处为天乙
